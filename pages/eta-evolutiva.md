---
layout: page
title: Età Evolutiva
permalink: /eta-evolutiva/
image: /pics/eta-evolutiva.jpg
herobg: eta-evolutiva
quadro: Gino Covili, 'La favola', (1999)
order: 4
inner: 1
---



## La consulenza  in Età Evolutiva ed Adolescenza

Diverse sono le problematiche incontrate dal bambino o dall’ adolescente nel suo percorso evolutivo durante le diverse fasi dello sviluppo cognitivo, affettivo, emotivo e relazionale che attraversa sino all’età adulta. In questi casi il Terapeuta collabora con i genitori per aiutare la famiglia a comprendere quali disagi stanno vivendo i loro figli, il significato che possono avere e quali strumenti possono essere impiegati per la risoluzione di queste difficoltà. La famiglia è  risorsa fondamentale ed insostituibile  per accompagnare il bambino nella sua crescita come individuo e per il raggiungimento del suo benessere psico-fisico. Per questo è necessario che proprio la famiglia, affiancata e sostenuta dal Terapeuta,  sia messa nella condizione di riconoscere ed attivare le proprie peculiari risorse per continuare ad essere contesto di cura e di crescita del bambino e di se stessa.

Nello sviluppo infantile, fra i disturbi più diffusi  che si possono presentare troviamo, solo per citarne alcuni, disturbi d’ ansia, della condotta, del sonno, dell’alimentazione, difficoltà di apprendimento, problemi relazionali specifici, di comunicazione e integrazione, e molti altri. Inoltre possono presentarsi difficoltà legate ad eventi traumatici subiti o cambiamenti che creano disagio e quindi difficili da metabolizzare.

Dopo un ciclo di colloqui con i genitori e il bambino, qualora se ne ravvisi l’indicazione, possono essere proposti percorsi di sostegno psicologico o anche psicoterapia.

<h3>Il gioco, il disegno, e la Sand Play nella consulenza con bambini e adolescenti</h3>

Il gioco e il disegno rappresentano alcuni fra gli strumenti espressivi privilegiati nella consulenza e terapia psicologica che riguarda l’ età evolutiva e l’adolescenza, in quanto possono essere utilizzati  come facilitatori nell'espressione delle emozioni e come stimolo alla creatività. Il comportamento problematico presentato come oggetto della consultazione, infatti,  può essere espressione di aspetti  creativi negati, di una  unicità non riconosciuta, di una sofferenza che si esprime attraverso comportamenti provocatori e individualizzati rispetto al gruppo dei pari e molto altro ancora. Il disegno aiuta il bambino e l’adolescente ad entrare nella propria storia, a raccontarla e rileggerla attraverso i simboli e i colori. In questo modo è possibile aiutare il bambino a riconoscere e far emergere le proprie risorse e a trovare modalità efficaci per fronteggiare le difficoltà.

La **Sand play Therapy** ovvero “giocare con la sabbia come terapia”, è una metodologia terapeutica che affonda le radici negli anni ’50 del secolo scorso, quando Dora Kalff, un’allieva di Carl Gustav Jung, la ideò, sperimentandola per la prima volta in Svizzera e, successivamente, nel resto d’Europa .

Dopo un periodo di permanenza a Londra, dove si era recata per apprendere il metodo di diagnosi di  Margaret Lowenfeld, studiosa inglese di psicologia dell’infanzia, Dora mise in relazione il gioco con la sabbia e la possibilità straordinaria che questa offriva all’inconscio di parlare attraverso le mani.  La sabbia affida alle mani il compito di esprimere tutto il potenziale presente nell’inconscio del bambino, la sua capacità creativa, le sue contraddizioni e persino esprimere i propri dolori, seguiti a traumi di varia natura.  Innumerevoli forme si potevano creare e disfare, qui ed ora, permettendo di esprimere l’inesprimibile, attraverso le mani, piuttosto che con le parole, regalando così una concreta possibilità di superamento del problema e la conseguente guarigione.

La Sand Play Therapy rende bene il senso della relazione che intercorre tra il manipolare un elemento archetipico, come la Madre Terra e il far emergere ciò che alberga nel profondo dell’animo umano.  

La Sand Play Therapy, che inizialmente nasce come pratica psicoterapeutica infantile, presto rivela la sua straordinaria efficacia anche nel lavoro terapeutico con gli adulti: la dimensione ludica non conosce limitazioni di età e di sesso; soprattutto si rivela un valido mezzo che aiuta ad esprimere ciò che il paziente, adulto o bambino, ha difficoltà a verbalizzare.

Questo metodo si avvale di sabbiere con il fondo blu, di dimensioni stabilite e poggiate su di un adeguato tavolo di lavoro. Vengono poi utilizzate miniature di oggetti di svariata tipologia che permettono la costruzione di qualsiasi scenario, da parte del paziente, bambino o adulto che sia.

Il senso del “limite”, conferito dalla sabbiera, aiuta a stabilire i confini dell’azione e a definire lo spazio: la sabbiera accoglie e contiene allo stesso tempo ed entrambe sono condizioni indispensabili per il processo di guarigione e di crescita. Dentro la sabbiera possono essere rappresentati ed “assemblati” pezzi di vissuto scissi tra loro.

Il Dott. C.G. Jung diceva:

> “Spesso accade che le mani sappiano svelare un segreto intorno a cui l’intelletto si affanna inutilmente”.